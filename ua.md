*30.11.2025*

# Програма недільного богослужіння

1. **Прославлення:**

   * *Pris hans navn* — «Прославте Його ім’я».
   * *As the Deer* — «Як лань прагне потоків води».

2. **Привітання.**

3. **Читання з Біблії:**

   * Приповісті Соломонові 1:7.
   * Послання апостола Павла до ефесян 1:17.

4. **Молитва. Спільна молитва «Отче наш».**

5. **Загальний гімн:**

   *Alt for Jesus fot jeg legger* — «Усе Ісусові віддаю».

6. **Запалення адвентського вінка.**

   Спів із дітьми: *Tenn lys, et lys skal skinne* — «Запали свічку, нехай світло
   сяє».

7. **Оголошення. Збір добровільних пожертв. Прийняття нових членів
   церкви.**

8. **Прославлення:**

   * *You Are My All in All* — «Ти — все в усьому для мене».
   * *Jeg vil gi deg, o Herre, min lovsang* — «Тобі, о Господь, я приношу свою
     хвалу».

9. **Проповідь:** Олексій. [У пошуках мудрості](#у-пошуках-мудрості)

10. **Вечеря Господня.**

    Спів під час вечері: *Når vi deler det brød som du oss gir* — «Коли ми
    ділимо хліб, який Ти нам даєш».

11. **Загальний гімн:**

    *Jeg løfter mine øyne opp til deg, du livets sønn* — «До Тебе підношу я очі,
    Сину життя».

12. **«Молитовний глечик».**

13. **Благословення та заключне слово.**

Ласкаво просимо на церковну каву після служіння.


# У пошуках мудрості

## Вступ

У давнину люди зберігали знання, розповідаючи одне одному історії. Ось,
наприклад, як Господь наказує ізраїльтянам передавати історію пасхальних
подій.

> ^25^ Коли ви ввійдете до того Краю, який Господь дасть вам, як Він говорив,
> дотримуйтесь цієї служби. ^26^ І коли ваші діти запитають у вас: «Що це за
> служба у вас?» ^27^ скажіть їм: «Це пасхальна жертва Господеві, Який проминув
> доми синів Ізраїля в Єгипті, коли вражав Єгипет, а наші доми пощадив». І
> схилився народ та вклонився.
>
> — Вих 12:25–27

Насправді перші п’ять книг Біблії спочатку передавалися усно, а вже
тільки потім були записані — на глиняних табличках, сувоях і в книгах.

Написати або переписати книгу було дорого. Було небагато людей, які
вміли читати. Ще менше було тих, хто вмів писати. Винахід друкарського верстата
змінив ситуацію, зробивши книги доступними для простих людей. Першою
надрукованою книгою була Біблія. Якщо замислитися, не так багато людей за всю
історію людства мали привілей читати свій *особистий* примірник Біблії, як
це робимо ми сьогодні.

Минають віки. Людство винаходить фотографію та кінематограф. Але все одно
лише вузьке коло людей може доносити свої ідеї до широкої аудиторії. Видавати
книгу як і раніше дорого, а звичайній людині неможливо потрапити на радіо чи
телебачення. Інтернет змінює і це. Тепер будь-яка людина може ділитися своїми
ідеями й потенційно бути почутою. Голос церкви теж лунає там.

За часів навчання моїх батьків в університеті їм потрібно було вчитися шукати
інформацію в книгах. Коли я навчався в університеті, мені потрібно було навчитися
знаходити інформацію за допомогою Google. Тепер і ця епоха минула, тому що
з’явилися великі мовні моделі, такі як ChatGPT.

Тепер у нас є ніби чарівна скринька, куди можна надрукувати будь-яке питання й
отримати відповідь. Наче в ній містяться всі знання, які коли-небудь мало
людство. Частина відповідей виявляється правильною, а частина — ні.

Хоча це дуже спокусливо, щось зупиняє мене від того, щоб запитувати в
неї про Біблію чи про Бога. І справа не лише в тому, що у своїх відповідях вона може
помилятися або навіть казати неправду.

## Куди веде знання

Я читаю Біблію з дитинства. Я не розумів багато історій, але шукав відповіді. Хто
такий Бог і як найкраще прожити своє життя — ось що займало мої думки. Бог
давав відповіді, принаймні на деякі з цих запитань. Це відбувалося через
книги або через спілкування з іншими віруючими.

На жаль, Біблія для мене стала не лише шляхом до спілкування з Богом, а й
своєрідною головоломкою, щоб потішити свою цікавість, а іноді навіть
приводом дивитися на інших зверхньо. «Знання — сила», — казали вони, і я в це
вірив. Я шукав схвалення й прийняття з боку людей, і, оскільки я був у
церкві, добре знання Біблії здавалося мені хорошої стратегією, щоб отримати
це схвалення.

Сама Біблія не раз говорить на цю тему.

В оповіданні про гріхопадіння ми читаємо на початку книги Буття:

> І побачила жінка, що дерево добре для їжі й приємне для очей і
> бажане, бо **дає знання**; і взяла з його плоду та й їла, і дала також
> своєму чоловікові, і він їв.
>
> — Бут 3:6

Цікаво, що однією з принад забороненого плоду було саме знання.

Тут, до речі, є одна цікава деталь. Люди впали, тому що захотіли бути
як боги. Але в певному сенсі вони справді отримали те, чого хотіли, хоча
в зовсім іншій формі, ніж очікували. Замість того щоб бути богами, які
панують і нав’язують свою волю, вони покликані смирятися та бути слухняними. Вони
покликані відображати Ісуса своїм життям так само, як Ісус відображав Отця своїм.

Був ще один чоловік, Йов, який теж шукав знання. Зокрема, він хотів
отримати відповідь на питання, *як саме* Бог звершує Свій суд і керує світом.
Як так виходить, що праведна людина страждає, а безбожна живе
щасливо. Бог відповів йому, дуже м’яко давши зрозуміти, що це не його справа й що
Йову потрібно зосередитися на іншому.

Однак шлях Йова не був марним.
Ось що він сказав після того, як Бог відповів йому.

> Я чув був про Тебе тільки слухом вуха, а тепер моє око бачить Тебе;
>
> — Йов 42:5

Йов поглибив свої особисті стосунки з Господом, а не просто отримав голе знання.

Є велика різниця між тим, щоб знати *про* когось і знати саму людину.
Я можу дізнатися багато про Сірі й Резу, наприклад: їхній вік, зріст, рід занять, що
вони люблять або не люблять, можу навіть прочитати про них біографічну книгу. Але це
зовсім не те саме, що повечеряти з ними, зустрітися особисто, чимось
поділитися й почути щось від них самих. Норвезькі дієслова «vet» і «kjent»
дуже добре передають цю різницю.

Коли апостоли несли Добру Новину, їхнє головне послання полягало не в
доктринах і не в складних релігійних концепціях. Ось як Іван починає одне зі
своїх послань:

> Про те, що було від початку, що ми чули, що бачили власними очима, що
> розглядали й чого наші руки доторкалися, — про Слово життя,
>
> — 1 Ів 1:1

Вони говорили про свій особистий досвід з Ісусом, а не про те, що вони *дізналися* про
Ісуса від когось іншого.

Була ще одна група людей, які дуже ретельно ставилися до знання:
фарисеї. І в них було багато розмов з Ісусом на різні теми. Ось що Ісус
сказав їм в одній із таких гарячих дискусій:

> ^39^ Дослідіть Писання, бо ви думаєте, що в них маєте вічне життя; а вони свідчать про Мене. ^40^ Та до Мене прийти не хочете, щоб мати життя.
>
> — Ів 5:39–40

А ще Ісус сказав:

> ^5^ Хома сказав Йому: «Господи, не знаємо, куди йдеш; і як можемо знати дорогу?»
> ^6^ Ісус промовив до нього: **«Я — дорога, і правда, і життя;** ніхто не приходить до
> Отця, як тільки через Мене. ^7^ Якби ви пізнали Мене, то й Мого Отця пізнали б;
> і відтепер знаєте Його й бачили Його».
>
> — Ів 14:5–7

Біблія — це добрий джерело, щоб більше пізнавати Ісуса й Бога. Біблія
навчає нас через історії людей, які безпосередньо переживали зустріч із
Господом.

Але мета цих історій у Біблії — вказати на Ісуса, щоб ми потім самі прийшли до
Нього й увійшли з Ним у стосунки.

І Біблія — це також добрий інструмент, щоб розвивати ці стосунки. Я вірю,
що якщо ти когось любиш, то захочеш більше дізнаватися про цю людину.

Ісус — життя, і Він же шлях. Він і мета, і шлях до цієї мети одночасно. Життя
дає не сама по собі Біблія; Біблія лише представляє нам Ісуса, Який і дає
життя.

Ісус також говорить, що Він — істина. Істина тут — це не те саме, що
«істина» в західній філософії, як ідеальне безпомилкове знання. Ісус каже,
що Він — істина, маючи на увазі, що саме на Нього можна покластися, що Він —
достовірне джерело.

І виходить, що мій пошук мудрості насправді був спрагою стосунків із
Господом та з іншими людьми.

І ви можете запитати: а що, якщо я хочу побудувати такі стосунки, про які ти
говориш? Як мені це зробити?

Одне з головних біблійних порівнянь, що пояснюють стосунки між людством
і Богом, — це шлюб.

Уявіть, що ви одружені або тільки зустрічаєтеся з кимось — що ви робите? Ви
розмовляєте, запитуєте, запрошуєте в кафе чи ресторан, готові приділяти
час, робите щось разом, піклуєтеся, допомагаєте.

З Ісусом не інакше. Ви можете розповідати Ісусові про своє життя, ділитися своїми
думками. Приходити до Нього в молитві. Ви можете присвячувати Йому час. Ви можете
пробувати застосовувати у своєму житті те, чого Він навчає; ви можете запрошувати Його у
свій день…

І тоді у вас з’являться *власні* особисті історії з Ісусом. Ви по-новому
будете пізнавати й інші біблійні історії — це буде вже щось, що
залишиться з вами на все життя.

Давайте ділитися цими історіями одне з одним.
Я би з радістю почув, як Бог діяв у вашому житті.

## Заключення

Саме по собі знання марне. Знання — не сила; воно не
дає життя й не змінює людську природу. Про це писав і Павло:

> ^31^ Ревнуйте про дари більші, а я покажу вам путь ще кращу. ^1^
> Коли я говорю мовами людськими й ангельськими, а любови не маю, то я —
> мідь дзвінка або кимвал звучний. ^2^ І коли маю дара пророкувати, і **знаю
> всі таємниці, і маю все пізнання**, і всю віру, так що можу й гори
> пересувати, а любови не маю, — то я ніщо. ^3^ І коли я роздам усе майно
> своє й віддам тіло своє на спалення, а любови не маю, немає мені в тому жодної
> користі.
>
> — 1 Кор 12:31–13:3

Усе вирішують стосунки, а не знання.
